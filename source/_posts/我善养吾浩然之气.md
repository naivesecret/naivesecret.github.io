---
title: 我善养吾浩然之气
date: 2020-01-05 13:51:28
tags:
  - 生活
  - 读书
categories: 杂文
---
&emsp;&emsp;（公孙丑问曰）：“敢问夫子恶乎长？”  
&emsp;&emsp;曰：“我知言，我善养吾浩然之气。”  
&emsp;&emsp;“敢问何谓浩然之气？”  
&emsp;&emsp;曰：“难言也。其为气也，至大至刚，以直养而无害，则塞于天地之间。其为气也，配义与道；无是，馁也。是集义所生者，非义袭而取之也。行有不慊于心，则馁矣。我故曰，告子未尝知义，以其外之也。必有事焉而勿正，心勿忘，勿助长也。无若宋人然。宋人有闵其苗之不长而揠之者，芒芒然归。谓其人曰：‘今日病矣，予助苗长矣。’其子趋而往视之，苗则槁矣。天下之不助苗长者寡矣。以为无益而舍之者，不耘苗者也；助之长者，揠苗者也。非徒无益，而又害之。”